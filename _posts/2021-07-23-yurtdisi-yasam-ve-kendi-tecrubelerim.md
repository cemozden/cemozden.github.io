---
layout: post
title:  "Yurtdışında Çalışmak ve Kendi Tecrübelerim"
date:   2021-07-23 20:28:35 +0200
author: Cem Özden
---
Son yıllarda özellikle **Polonya**'ya taşınıp, burada çalışmaya başlamamla beraber bana en çok sorulan sorulardan birisi haliyle "*Yurtdışına nasıl çıktın?, Ben nasıl çıkabilirim? Sen nasıl gittin?*" gibi sorularla karşılaşıyorum. Özellikle Covid-19'un getirdiği sonuçlar neticesinde Türk insanının mevcut ekonomik, siyasal durumların yanında birde bu sebepten ötürü Türkiye'den ayrılmak adına daha çok motive olduğunu gözlemledim. Bana sorulan bu sık soruları farklı bir dille cevaplandırmak adına böyle bir blog yazısını kaleme almaya karar verdim.

![](/assets/images/travel.jpg)
### Kendi yurtdışı tecrübem hakkında

2019 yılının Ocak ayından beri Polonya'nın *Kraków* şehrinde Yazılım Mühendisi (Full-Stack Software Engineer) pozisyonlarında çalışmaktayım. Daha öncesinde 2012-2016 yılları arasında, üniversite hayatımın geçtiği Macaristan'da 4 sene boyunca bulunma, buradan da çeşitli ülkeleri görüp, tecrübeler edinme fırsatına sahip oldum. Bu blog yazısının yazıldığı tarihi baz alırsak yaklaşık hayatımın 7 senesi Türkiye dışında geçti sayılabilir.

### Bu tür bir çok yazı internette halihazırda var neden böyle bir yazı yazma fikrine sahip oldum?

Gözlemlediğim kadarıyla bir çok yazı olmasına rağmen herkesin yaşadığı tecrübe mutlaka farklı oluyor. Ben burada hem kişisel olarak yurtdışı tecrübemi ve yurtdışına gitmeyi düşünenlerin gittikleri takdirde nelerle karşılaşabileceklerini, ne gibi imkanlara sahip olup aynı zamanda ne tür zorluklarla karşılaşabilecekleri konusunda bilgilendirme yapmak için böyle bir yazıyı kaleme almak istedim. Bu yazıyı okuyan bireyin fikrini değiştirmek gibi amaç asla taşımamakla beraber tamamiyle okuyanı bilgilendirme amacı taşımaktayım.

## Türkiye'den ayrılma kararını vermek

Her ne kadar benim gibi bir çok genç eline geçen ilk fırsatta Türkiye'den ayrılmak istediğini belirtsede karar anı geldiğinde bu kararı vermek çokta kolay olmuyor. Bir çok sorunun karar verilmeden önce cevaplandırılması gerekiyor. Bunlardan bazılarını aşağıdaki gibi listelemek istiyorum.

* Gideceğim ülke geleceğimi inşa edebileceğim, hayatımı kurabileceğim bir ülke olabilecek mi?
* Gideceğim ülke benim ekonomik beklenti şartlarımı karşılayabilecek mi?
* Ailem varsa onların adaptasyonlarını hızlı bir şekilde sağlayabilir miyim?
* Türkiye'deki ailemden ne kadar uzakta olacağım?
* Ailemi ziyaret edebilme fırsatım ne kadar olabilecek? Onların beni ziyaret edebilme fırsatı olabilecek mi?
* Ailemden uzun süreler boyunca uzakta yaşabilir miyim?
* Gideceğim ülke Türkiye'den kültürel olarak ne kadar farklı? Adaptasyonumu nasıl sağlayacağım?
* Gideceğim ülkenin sosyopolitik, siyasi, ekonomik durumu nedir?

gibi bir çok soru ülkeden ayrılmayı karar vermeden önce insan aklına gelmeye başlıyor. Yukarıda belirttiğim soruların bazıları maalesef gidilecek ülkeye varmadan cevaplanması mümkün olmayan sorular ama gitmeden önce yukarıdaki ve sizin aklınıza gelen bir çok soruyu mümkün olduğu kadar cevaplandırıp kararı vermek daha sağlıklı olacaktır.

Bu sorular arasında en çok belirttiğim kelime dikkatinizi çektiyse ***aile*** oluyor. Bunun sebebi bir çok yurtdışına çalışmaya gelen arkadaşlarımın ailesini özlemesi, onlar olmadan yapamadıklarını farkedip Türkiye'ye hemen geri döndüklerine şahit olmam. Eğer ailenizden uzakta yaşayamayan birisi iseniz yurtdışına aileniz olmadan gitmek veya onları arkada bırakmak iyi bir fikir olmayabilir.

## Yurtdışında yaşamanın avantajları
Bu konu tamamiyle sizin hangi ülkeye gittiğinize göre değişen bir konu o yüzden tam bir liste vermem imkansız. Gideceğiniz ülkenin dev avantajları olabileceği gibi Türkiye'den daha kötü bir durumda olan ülkeye gidip çokta mutsuz olabilirsiniz. Bu sebeple hangi ülke olursa olsun gitmeden önce çok iyi bir araştırma yapılması şart. Fakat genel olarak Türkiye'nin bulunduğu sosyal, siyasi, ekonomik durumdan daha iyi bir ülkeye gittiğinizi varsayarsak avantajlar aşağıdaki listedeki gibi olabilir.

* İngilizce'yi mutlaka geliştirip yaşanılan ülkenin dilini öğrenme fırsatı.
* Ekonomik olarak daha güçlü bir durumda olmak.
* Eğer Avrupa'da iseniz ve yaşayacağınız ülke Schengen bölgesinde bulunuyorsa serbest seyahat fırsatı.
* Türkiye'ye nazaran mutsuz olduğunuz bir işi çabucak değiştirebilme fırsatı. (Henüz Türkiye'deki kadar kötü yönetilen bir işe alım sürecine şahit olamadım varsa bilgilendirilmek isterim :=) )
* Eğer Avrupa Birliği üyesi bir ülkede iseniz yaşadığınız ülkeden diğer bir üye ülkeye geçmenin daha kolay olması.
* Ev, araba, elektronik eşya gibi Türkiye'de pahalı olan varlıkların daha ucuz olması (Bu tabiki gideceğiniz ülkenin ekonomisi ile de doğru orantılı)
* Yabancı birisi olduğunuz için genel olarak dünyanın bir çok yerinden insanlarla tanışma fırsatı. (Özellikle bu konu uluslararası çevre edinme konusunda inanılmaz katkı sağlayan bir konu. En hoşuma giden avantajların başlarında geliyor.)
* Bazı özel şartlara sahip olunması durumunda vatandaşlık alma hakkı. (Bu konu ülkeden ülkeye çok değişkenlik gösteren bir konu hatta bazı ülkelerde avantaj bile olmayabilir.)
* Yaptığınız işe göre bazı ciddi vergi indirimlerinden faydalanmak.

Benim için en büyük avantajların başında ekonomik şartlar geliyor. Özellikle İstanbul'da yaşadığım zamanlardaki ekonomik durumuma göre burada durumumun kesinlikle çok daha ilerde olduğunu söyleyebilirim. Maalesef 2021 yılı itibariyle oluşan dolar kuru ve enflasyon Türkiye'de yaşayan insanları oldukça olumsuz olarak etkilemekte. Fakat Avrupa'da yaşayan birisi olarak genel gözlemim Covid-19 pandemisine rağmen AB şemsiyesi altında olan ülkelerin daha sağlam ayakta durabildiği. Özellikle IT sektöründe çalışanların olumsuz etkilenmeyi bıraktım daha da çok talep oluştuğu bir ortamda bu avantajların daha da arttığını bu sektör için söyleyebilirim.

Bir diğer konu çevre edinmek ve seyahat serbestliği konusu. Bu konularda keza benim için oldukça önem taşıyan konular ve Schengen üyesi olan Polonya'da sahip olduğum Mavi kart (BlueCard) ile Schengen üyesi tüm ülkelere vizesiz serbest geçiş sağlayabiliyorum. Aynı şekilde dünyanın bir çok yerinden insanlarla tanışma fırsatını yakalayıp en uzakta bulunan ülkelerde bile çevre yapma şansına sahip olabilirsiniz.

Dil konusunu değinmeden geçmem olmazdı. Yabancı dil seviyeniz her ne düzeyde olursa olsun pratik yapılmadığı sürece unutulmaya yüz tutan bir konu dil öğrenmek. Yurtdışında yaşamak sizi yabancı dil konuşmaya zorladığından bu konuda yabancı dil seviyenizi çok yukarılara taşıyacağınızdan emin olabilirsiniz.

Tabiki son olarak iş ortamı konusunda avatanjlardan biriside insanların işlerine profesyonel olarak yaklaşması. İşten "kaytaran" birisine henüz şahit olmadım. (Eminim buna şahit olan insanlar başka yerlede olmuştur :) ) Gördüğüm kadarıyla herkes işe ciddiyetle yaklaşıp kazandığı paranın "hakkını vermeye çalışıyor". Ben burada işe başladığımdan beri bir çok yeni fikirler öğrenme fırsatında bulundum. Keza Türkiye'de bir çok iyi yönetici olduğunu bilmeme rağmen kendi açımdan bakmak gerekirse çalıştığım yöneticilerin en iyileri hep buradaydı.

## Yurtdışında yaşamanın dezavantajları

Bu konuda keza avantajlar kısmında olduğu gibi ülkeden ülkeye, kişiden kişiye göre değişen bir konu. O yüzden mümkün olduğunda konuya subjektif, en insancıl yollarla yaklaşmaya çalışacağım. Aklıma gelen bazı dezavantajları aşağıdaki gibi sıralayabilirim.

* Gidilen ülkeye adapte olamamak. Kültüre insanlara uyum sağlayamamak.
* Gidilen ülkedeki resmi kurumlardaki işlerin zor ve açıklayıcı olmaması.
* Gidilen ülkedeki dili öğrenememek veya zorlanmak.
* Aile'den, Türkiye'deki arkadaşlardan, dostlardan uzak kalmak.
* Türk yemekleri ve tatlıları (En çok çektiğim konularının başında geliyor olabilir.)
* Irkçılık (Bu konu ülkeden ülkeye değişen bir konu şahsen başıma gelmesede bazı arkadaşlarımın başına geldiğine şahit oldum.)
* Aile, çocuk varsa onların adapte olamaması çocukların okula alışamaması, yalnız kalması (Bu konuda tabiki ülkeden ülkeye, şehirden şehire değişken bir konu)
* İş ortamına alışamamak

Dezavantajlar listesinde en çok dikkati çekmek istediğim konuların başında aile geliyor. Aile kavramı özellikle yurtdışı deneyimi yaşamaya gelmiş insanların bir an önce dönmesine sebep veren bir konu oldu hep gözlemlediğim kadarıyla. Bir çok arkadaşım hep dert yanarken özellikle ailelerini özlediklerini, onlar olmadan burada yapamayacaklarını, beklentilerinin karşılanmadığı yönünde sitemde bulundular. Bunun sonucunda da Türkiye'ye geri döndüler. Öncesinde de tekrarladığım gibi aile konusu sizin için en önde bulunuyorsa yurtdışına gitme konusunu 2 kez değerlendirmekte fayda görüyorum.

Gidilen ülkedeki hayata alışmakta epey zor olabilir. Bu kişiden kişiye ülkeden ülkeye değişen bir konu olmakla beraber bu tür sorunlar yaşamamak adına öncesinde çok iyi araştırma yapılması gerekır. Sadece ülkenin sosyoekonomik durumu değil ayrıca dil ve kültür konularında araştırma yapmakta oldukça fayda görüyorum.

İş hayatıda keza beklentileri karşılayamayabilir. Genel gözlemim Avrupa ülkelerinde çalışma şartlarının Türkiye'ye göre çok daha farklı olması. İnsanların çalışma hayatını profesyonel olarak görüp sizinle arkadaşlık ilişkisine girmeyebiliyor. Sadece işten birisi olarak görüp sizinle iş çıkışında herhangi bir şekilde görüşmek istemeyebiliyor ki bu gayet normal karşılanan bir durum. O yüzden iş ortamları hakkındada bilgi edinmek yurtdışında gitmek isteyenler için faydalı olacaktır.

## Polonya ve benim durumum

Polonya genel olarak IT çalışanları ve büyük firmaların IT merkezleri açmaları açısından cazip bir yer. Özellikle Kraków, Wrocław şehri ile beraber Polonya'nın IT üssü olması ile bilinen ve büyük firmaların dikkatini çeken bir merkez. Bu açıdan kendimde IT sektöründe çalışan birisi olarak genel olarak buradaki durumumdan memnum olduğumu söylebilirim. Fakat Polonya'nında kendine özgü bazı zorlukları olduğu da aşikar. Örnek olarak Polonya'nın resmi dili olan Lehçe'nin ana dili Türkçe olanlar için oldukça zorlayıcı bir dil olduğu aşikar. Keza bazı ırkçı özellikleride barındıran bir ülke Polonya her ne kadar 2. Dünya Savaşı'nda ırk üzerinden yıkıma uğrayan bir ülke olmasına rağmen. Fakat bu blog yazısının yazıldıgı tarihi baz alarak 2.5 seneyi doldurduğum bu ülkede genel olarak mutlu olduğumu söyleyebilirim.

### Son sözler

Bu yazıda sizleri genel olarak yurtdışında yaşamak ile ilgili avantajlar ve dezavantajları sunmak istedim. Umarım bu yazı yurtdışına gitmek isteyenlere yol göstermekte fayda sağlamıştır. Bu yazıda taşıdığım amaçlardan biriside her ne kadar yurtdışında yaşamak kulağa hoş gelsede aslında yurtdışında yaşanamanın ne kadar zor olabileceğini de göstermekti.

Bu ve başka tür konularda soruları olanların en sonunda aktif olarak kullanmayı düşündüğüm [Twitter](https://twitter.com/cemoezden) hesabım üzerinden mümkün olduğunca cevaplamaya çalışacağımdan emin olabilirsiniz. Ayrıca bu blog'uda aktif olarak kullanmayı, yaşadığım tecrübeleri paylaşmakta kullanmayı planladığımı da bildirmek isterim. Twitter üzerinden her yeni blog gönderisinide paylaşacağımdan emin olabilirsiniz.

Herkese kendi hayatlarında başarılar diliyorum.

EOF